Žehlit vztahy s Kazachstánem musel Dmitrij Peskov, mluvčí Kremlu, před pondělní návštěvou kazachstánského prezidenta Kasyma-Žomarta Tokajeva v Moskvě, první po jeho nedávném znovuzvolení. 
Důrazně se snažil zažehnat skandál roznícený ruskými propagandisty, podle nichž Kazachstán je po Ukrajině pro Rusko „další problém“, a to kvůli „nacistům“.
„Není třeba je (propagandisty) vůbec poslouchat a dívat se na ně… Oni neodrážejí oficiální linii Kremlu,“ odpověděl Peskov kazachstánskému novináři na dotaz, proč Rusové mluví o „nacistech“ v Kazachstánu.

Astana se ohradila
Předtím prohlásil politolog a amerikanista Dmitrij Drobnickij: „Musíme si uvědomit, že dalším problémem je přece Kazachstán. Tam také mohou začít stejné nacistické procesy jako na Ukrajině.“ Podobné výpady vůči Astaně zazněly v Moskvě již dříve.
Nyní se proti tomu poprvé ohradil kazašský resort zahraničí. „Taková prohlášení poškozují tradičně blízké vztahy mezi Kazachstánem a Ruskem,“ řekl Roman Vasilenko, náměstek kazašského ministra zahraničí.

Chlácholit Kazachy musel také Vladimir Solovjov, hlavní prokremelský propagandista, v jehož pořadu ve státní televizi Rossija 1 skandální výroky zazněly. „Náš respekt panu Tokajevovi je neměnný… Během bouřlivé diskuse se může někdy bohužel leccos přihodit. Ale my máme Kazachstán rádi, vážíme si kazachstánského vedení a velmi dobře si uvědomujeme význam rusko-kazachstánského přátelství,“ rozplýval se moderátor.

Podle kazachstánského senátora Muchtara Kul-Muchammeda přitom v minulosti vyzýval k útoku na bývalou metropoli Almaty kvůli údajným americkým laboratořím. „Stříká jedovatými slinami,“ řekl s tím, že Solovjov přímo podněcuje konflikty.